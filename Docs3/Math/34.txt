هندسه جبری نقش محوری در ریاضیات مدرن ایفا کرده و پیوند های مفهومی چندگانه ای با شاخه های گسترده ای از ریاضیات چون آنالیز مختلط، توپولوژی و نظریه اعداد دارد. در ابتدا مطالعۀ دستگاه معادلات چند جمله ای های چند متغیره موضوع هندسه جبری بود، آنجا که حل معادله از نظر خارج شده و فهمیدن خواص ذاتی جواب دستگاه معادلات اهمیت بیشتری پیدا می کند، آنجاست که هندسه جبری ظاهر می شود، چرا که در این مرحله دیگر یک جواب خاص اهمیت چندانی در مقابل آن خواص ندارد، این ما را به برخی قلمروها می کشاند که برخی از آن ها جزو عمیق ترین قلمرو های ریاضی هستند، چه از نظر مفهومی یا تکنیکی.

در قرن بیستم، هندسه جبری به چندین زیر مجموعه تقسیم بندی شدند:

جریان اصلی هندسه جبری به مطالعه ی نقاط مختلط واریته های جبری و به طور عمومی تر نقاطی که مختصات آن ها در میدان بسته جبری قرار دارند می پردازد.
هندسه جبری حقیقی به مطالعه نقاط حقیقی یک واریته جبری می پردازد.
هندسه سیاله ای و به طور عمومی تر هندسۀ حساب به مطالعۀ نقاط یک واریته جبری که مختصاتشان در میدان های غیر بسته قرار دارند می پردازد، مثل میدان هایی که در نظریه جبری اعداد بحث می شوند چون اعداد گویا، میدان های عددی، میدان های متناهی، میدان توابع و میدان p-adic ها.
بخش عمده ی نظریه تکینگی به تکینگی های واریته های جبری می پردازد.
هندسه جبری محاسباتی قلمرویی است که با ظهور رایانه ها از برخورد هندسه جبری و جبر رایانه ای بوجود آمده است. این قلمرو عمدتاً شامل طراحی الگوریتم و توسعه نرم افزار برای مطالعه خواص بارز یک واریته داده شده می باشد.
گایوس ژولیوس سزار (به لاتین: Gaius Iulius Caesar، تلفظ: گایوس یولیوس کایسار)، ژول سزار یا قیصر (زادهٔ ۱۲ یا ۱۳ ژوئیه ۱۰۰ پیش از میلاد - درگذشتهٔ ۱۵ مارس ۴۴ پیش از میلاد) «دیکتاتور» و رهبر نامدار سیاسی و نظامی جمهوری روم بود. ژولیوس سزار پسر گایوس ژولیوس سزار سوم و آئورلیا کوتا بود.

او در کنار کراسوس و گنایوس پومپیئوس کبیر یکی از سران تریوم‌ویرات اول بود. اکثر مورخان گشایش سرزمین گل به دست او را یکی از مهم‌ترین وقایع دوران باستان و آغازگر شکل‌گیری تمدن کنونی فرانسه می‌دانند. او همچنین رهبری نخستین لشکرکشی روم به بریتانیا را در دست داشت اگرچه گرفتاری‌هایش با سنا و پمپئو آن را بی‌سرانجام گذارد. او همچنین لژیون‌هایش را در حادثه‌ای معروف به آن‌سوی رود روبیکون رهبری نمود و با اینکار جنگ داخلی (۴۵–۴۹ پیش از میلاد) را آغازید.

وی در پی جنگ مزبور دیکتاتور روم شد. پس از آن به اصلاحاتی کلان در جمهوری روم دست زد و راه به سوی خودکامگی پیمود. این کارها دوست پیشین سزار مارکوس یونیوس بروتوس و دسته‌ای دیگر از سناتورها را به کشتن سزار برانگیخت. کشتن سزار چندی بیشتر جمهوری روم را پایدار نگهداشت تا اینکه نوه خواهرش به نام اکتاویوس با عنوان «آگوستوس» در ۲۷ پیش از میلاد امپراتوری روم را تأسیس کرد. دو سال پس از مرگش، سنای روم وی را یکی از خدایان روم شناخت.